<div id="hypercomments_widget" class="js-hypercomments-widget invisible"></div>

Завдання предмета. Структура і зміст навчальної програми
=============================================

<p>Географічна освіта в основній школі спрямована на досягнення таких головних <i><b>завдань:</b></i></p>
<ul>
	<li>засвоєння знань про основні географічні поняття, закономірності розвитку, розміщення і взаємозв'язки природи, населення і господарства різних територій, формування материків, океанів та їх частин відповідно до природних та соціально-економічних чинників; природу, населення і господарство України; економічну і соціальну географію світу; природокористування та навколишнє середовище;</li>
	<li>оволодіння уміннями використовувати різні джерела географічної інформації – картографічні, статистичні, геоінформаційні ресурси – для пошуку, інтерпретації і демонстрації різноманітних географічних даних та формування в учнів на цій основі ключових компетенцій; виконувати дії, які набуті на основі застосування географічних знань і попереднього досвіду;</li>
	<li>застосування географічних знань для пояснення та оцінки географічних процесів і явищ;</li>
	<li>розвиток пізнавального інтересу, інтелектуальних і творчих здібностей учнів у процесі географічних спостережень, вирішення проблемних завдань, самостійного набуття нових знань з географії;</li>
	<li>формування здатності і готовності до використання географічних знань та вмінь у повсякденному житті для адекватної соціально-відповідальної поведінки в навколишньому середовищі, його збереження, адаптації до умов проживання на певній території; самостійного оцінювання рівня впливу людини на природу, безпеки довкілля як сфери життєдіяльності людини; вирішення конкретних практичних завдань;</li>
	<li>виховання екологічної культури, національної свідомості та почуття патріотизму, толерантного ставлення до інших народів, поваги до природних і культурних цінностей різних регіонів та країн світу.</li>
</ul>

<b>Структура і зміст навчальної програми.</b> Структура і зміст програми з географії базуються на принципах неперервності й наступності шкільної географічної освіти, її інтеграції на основі внутрішньопредметних та міжпредметних зв'язків, гуманізації, гуманітаризації, урахування вікових можливостей учнів, практичної спрямованості.

У програмі знайшли відображення наскрізні для шкільної географії змістові лінії, зазначені в Державному стандарті базової і повної загальної середньої освіти та наскрізні теми передбачені концепцією Нової української школи.

У лівій частині програми до кожного курсу зазначено очікувані результати навчально-пізнавальної діяльності учнів – знань, умінь та ціннісних ставлень. Крім того, наведено базовий мінімум  географічної  номенклатури.

Оцінювання навчальних досягнень учнів з географії здійснюється з урахуванням їхніх індивідуальних особливостей і передбачає диференційований підхід щодо його організації. Критерієм оцінювання роботи учнів є не стільки обсяг навчального матеріалу, що залишився в пам'яті, скільки вміння його аналізувати, узагальнювати, встановлювати причинно-наслідкові зв'язки, використовувати  набуті  знання в життєвих ситуаціях  та  самостійно  їх  здобувати.

Окремі елементи географічних знань учні отримують у початковій школі в курсі «Природознавство». Поглиблення цих знань відбувається в 5 класі під час продовження вивчення пропедевтичного курсу «Природознавство», в якому на доступному для учнів рівні формуються початкові уявлення про Всесвіт, Землю як планету Сонячної системи, геосфери та складові середовища життя людини.

Географія у <b>6 класі (Загальна географія)</b> – це перший систематичний курс нового шкільного предмета. Програма курсу розрахована на 70 годин (2 години на тиждень), з яких запланований резерв часу становить 6 годин. У процесі вивчення загальної географії в учнів формуються уявлення про Землю як природний комплекс, особливості земних оболонок та їх взаємозв'язки. Початковий курс географії також  містить відомості про географічні подорожі та дослідження нашої планети, особливості зображення земної кулі на глобусі й карті, кількість і розміщення її населення, людські раси, положення України та окремих держав на політичній карті світу. Таким чином, у 6 класі розпочинається формування загальної географічної культури школярів та поступове навчання картографічній мові. Учні оволодівають основними географічними уявленнями та поняттями, набувають певних умінь у роботі з різними джерелами географічної інформації.

Для досягнення окресленої мети вчителю необхідно вирішувати такі навчально-методичні <b>завдання:</b>
<ul>
<li>розвивати пізнавальний інтерес учнів до об'єктів і процесів навколишнього світу;</li>
<li>навчити встановлювати зв'язки в системі географічних знань й на цій основі формувати ключові компетентності: вміння вчитися, громадянську, соціальну, підприємницьку, загальнокультурну, здоров’язбережувальну, інформаційну;</li>
<li>залучати учнів до практичної діяльності щодо застосування отриманих географічних знань і вмінь у повсякденному житті.</li>
</ul>

Програмою передбачено виконання 8 практичних робіт, 4 з яких потрібно оцінити обов'язково, решту – за вибором учителя. Крім того, до окремих тем наведено теми досліджень.

Географія у <b>7 класі (Материки та океани)</b> є логічним продовженням курсу географії, що вивчався у 6 класі, й значною мірою спирається на його матеріал. Як і в 6 класі, на вивчення географії материків та океанів передбачено 70 годин (2 години на тиждень), 6 з яких становлять резерв часу. Головною <b>метою</b> вивчення географії у 7 класі є формування географічних знань про природу материків та океанів, їх цілісність і диференціацію, про населення та його життєдіяльність у різних природних умовах. Водночас розширюються знання про географічну оболонку та її компоненти. Зміст курсу створює необхідну основу для розуміння учнями ролі географічної оболонки у житті людей і впливу суспільства на природні умови.

Для досягнення зазначеної мети вивчення географії у 7 класі окреслено такі <b>завдання:</b>
<ul>
	<li>продовжити формувати в учнів знання про географічну диференціацію природи Землі від загальнопланетарного до регіонального рівня;</li>
	<li>створити географічні уявлення про великі частини земної поверхні – природні комплекси материків та океанів, їх просторову неоднорідність;</li>
	<li>дати первинні поняття про політичну карту, населення та види його господарської діяльності, екологічні виклики людства;</li>
	<li>розвивати картографічну грамотність учнів, формувати практичні уміння щодо знаходження, систематизації та презентації різноманітної географічної інформації.</li>
</ul>

Програмою передбачено виконання 12 практичних робіт, 4 з яких є обов'язковими для оцінювання. Більшість практичних робіт виконуються з використанням різноманітних тематичних карт атласу та контурних карт. Уміння працювати з різними за змістом картами є одним із найважливіших показників якості підготовки учнів під час вивчення географії материків та океанів. Програмою передбачено також різноманітні дослідження.

Вивчення географії у <b>8 класі (Україна у світі: природа, населення)</b> спрямоване на формування науково-географічної картини своєї держави як складника світової спільноти держав на основі комплексного її вивчення. Цей курс допомагає учневі усвідомити себе громадянином України, сформувати знання про природу та населення країни, свого регіону, виховати повагу до українського народу, його культури, відчути себе справжнім патріотом своєї держави. Програма курсу розрахована на 70 годин (2 години на тиждень), з яких 3 години становлять резерв часу. Важливим принципом побудови змісту курсу є інтеграція, що реалізується у поєднанні фізико- та суспільно-географічних складників під час вивчення природних комплексів і населення України та свого регіону з урахуванням уже здобутих знань про природу материків і океанів, населення країн світу з курсу географії, що вивчався у 7 класі. Зокрема, вивчення населення України здійснюється на основі тем про населення  світу в курсах географії у 6 та 7 класах та внаслідок поглиблення їх змісту. Особлива роль географії у 8 класі полягає у значному її світоглядному потенціалі й тісних взаємозв'язках змісту із сучасністю та особистим досвідом учнів.<br>

Для досягнення окресленої мети вивчення географії у 8 класі спрямоване на вирішення таких <b>завдань:</b>
<ul>
	<li>сформувати в учнів знання та уявлення про Україну як цілісну країну, в якій відбуваються різноманітні глобальні та регіональні природні, суспільно-географічні та екологічні процеси;</li>
	<li>розкрити нові поняття і закономірності та поглибити й узагальнити вже сформовані теоретичні знання з фізичної та суспільної географії;</li>
	<li>сформувати уявлення про окремі поняття суспільно-географічного змісту;</li>
	<li>продовжити розвиток практичних умінь та навичок самостійної роботи, що сприятимуть активній соціально-відповідальній поведінці учнів у географічному просторі країни.</li>
</ul>

Програмою передбачено виконання 12 практичних робіт, з яких 4 є обов'язковими для оцінювання. Вони спрямовані на розвиток умінь та навичок роботи з картами та іншими джерелами географічної інформації; виявлення зв'язків природи і суспільства в межах України, їх взаємного впливу, що сприятиме подальшому розвитку в учнів навчально-пізнавальної компетенції і формуванню ціннісно-смислової та соціально-професійної компетенцій. Запропоновано також завдання творчого характеру (дослідження), які, як і в попередніх курсах, можна оцінювати вибірково.

Вивченням географії у <b>9 класі (Україна і світове господарство)</b> завершується географічна освіта учнів в основній школі на базовому рівні. На цей курс відведено 52 години (1,5 години на тиждень) з яких 3 години становлять резерв часу. Провідною метою є формування знань про тенденції розвитку національного та світового господарства й визначення місця України в сучасному світі.

Зазначена мета передбачає реалізацію таких <b>завдань:</b>
<ul>
	<li>сформувати нові поняття й базові знання про суспільну географію та особливості розвитку сучасного господарства в Україні і світі;</li>
	<li>ознайомити із структурою світового господарства та її відображенням в економіці України, найважливішими глобальними проблемами людства;</li>
	<li>навчити виявляти та аналізувати економічні, соціальні й екологічні процеси та явища на глобальному, регіональному і локальному рівнях;</li>
	<li>показати роль міжнародного співробітництва у розв’язуванні глобальних проблем людства;</li>
	<li>розвивати в учнів пізнавальний інтерес, інтелектуальні та творчі здібності, самостійну навчальну діяльність шляхом пошуку та опрацювання географічної і статистичної інформації з різних джерел.</li>
</ul>

Важливим принципом побудови змісту географії у 9 класі є інтеграція, яка реалізується через поєднання суспільно-географічних складових під час вивчення особливостей розвитку та розміщення господарства в світі, Україні та своєму регіоні.

Курс має чітко визначену практичну спрямованість, яка реалізується в ході виконання практичних робіт, аналітичних завдань та досліджень. Програмою передбачено виконання 7 практичних робіт, з яких 4 є обов'язковими для оцінювання. Вони спрямовані на розвиток умінь і навичок роботи з географічними картами та іншими джерелами інформації.

Теми досліджень в усіх курсах можуть бути змінені учителем в рамках відповідної теми. Дослідження, завдання творчого характеру виконуються за бажанням учня і можуть оцінюватися вибірково. Їх рекомендовано виконувати у вигляді презентацій, коротких творів (есе), міні-проектів тощо до виконання яких можна залучати й членів родини учня.

Запропонований розподіл годин за розділами і темами у програмах курсів географії є орієнтовним і може бути змінений вчителем в обсязі до 20 % передбаченого програмою часу. Резервну частину навчального часу учитель може використати на свій розсуд з метою більш глибокого вивчення або повторення певного навчального матеріалу з урахуванням здібностей та навчальних можливостей учнів конкретного класу.

Метою вивчення наскрізної змістової лінії <b><i>«Екологічна безпека та сталий розвиток»</i></b> є формування в учнів соціальної активності, відповідальності і екологічної свідомості, щоб вони зберігали і захищали довкілля і усвідомлювали сталий розвиток, були готові брати участь у вирішенні питань довкілля і розвитку суспільства.

<b><i>Учнів 6 класів орієнтують на формування:</i></b>
<ul>
<li>готовності до оцінки наслідків діяльності людини щодо природного середовища; застосування знань у справі охорони природи; оцінку значення та впливу природних компонентів для життя та діяльності людини;</li>
<li>безпечної поведінки в умовах несприятливих фізико-географічних явищ;</li>
<li>різних форм діяльності екологічного змісту: підготовку повідомлень про антропогенні ландшафти і природоохоронні об’єкти свого краю, інформування про них населення своєї місцевості (створення листівок, екологічних знаків, брошур, розміщення інформації на сайті навчального закладу тощо), участь у заходах з охорони довкілля, які проводяться у школі, населеному пункті та регіоні, країні.</li>
</ul>

<b><i>Учнів 7 класів орієнтують на формування:</i></b>
<ul>
<li>розуміння про взаємозв’язки компонентів природи; вплив людини та її діяльності на планетарні природі комплекси; дотримання екологічної етики щодо поведінки людини в природі; значення природоохоронних територій для збереження унікальних ландшафтів Землі; значення Червоної книги;</li>
<li>знань про небезпечні природні об’єкти та явища в різних частинах світу та правила безпечної поведінки.</li>
</ul>

<b><i>Учнів 8 класів орієнтують на формування:</i></b>
<ul>
<li>усвідомлення впливу життєдіяльності людини на природі комплекси України; дотримання правил поведінки людини в природі; значення природоохоронних територій для збереження унікальних ландшафтів України; значення Червоної та Зеленої книг України;</li>
<li>стилю поведінки у  зонах екстремальних природних явищ, екологічного лиха, техногенного забруднення, а також на території природоохоронних об’єктів.</li>
</ul>

<b><i>Учнів 9 класів орієнтують на формування:</i></b>
<ul>
<li>цілісної наукової картини світу, адекватного розуміння особливостей розвитку сучасного світу;</li>
<li>розуміння єдності та гармонії між природним середовищем, розвитком матеріального виробництва, та рівня зростання соціальних стандартів населення в умовах сталого розвитку;</li>
<li>уміння застосовувати знання під час прогнозування наслідків впливу людини на природу, визначення правил своєї поведінки в сучасних умовах навколишнього середовища та територій техногенного забруднення;</li>
<li>умінь робити висновки про місце України у вирішенні глобальних проблем людства.</li>
</ul>

Метою вивчення наскрізної теми <b><i>«Громадянська відповідальність»</i></b> є формування відповідального члена громади і суспільства, що розуміє принципи і механізми функціонування суспільства, а також важливість національної ініціативи; спирається у своїй діяльності на культурні традиції і вектори розвитку держави.<br>

<b><i>Учнів 6 класів орієнтують на:</i></b>
<ul>
<li>виховання ставлення учня як громадянина до природи; уміння захищати природу;</li>
<li>уміння працювати в групі над географічними дослідженнями та проектами на засадах співробітництва;</li>
<li>використання способів діяльності та моделі поведінки, які задовольняють власні інтереси та не порушують права інших громадян;</li>
<li>участь у активній природоохоронній роботі свої місцевості.</li>
</ul>

<b><i>Учнів 7класів орієнтують на:</i></b>
<ul>
<li>отримання і аналіз інформації щодо світових явищ і процесів, зв’язків України з іншими країнами із широкого кола джерел;</li>
<li>уміння формулювати обґрунтовану думку щодо суспільних проблем, критично мислити;</li>
<li>толерантне ставлення до культурних надбань та традицій народів світу;</li>
<li>роботу в групі над географічними дослідженнями та проектами на засадах співробітництва.</li>
</ul>

<b><i>Учнів 8 класів орієнтують на:</i></b>
<ul>
<li>формування моделі полікультурної поведінки, що відповідає принципам моралі та чинному законодавству України, громадянської позиції щодо збереження природи України;</li>
<li>вміння працювати в групі над географічними дослідженнями та проектами на засадах співробітництва, розуміти сенс поставленого завдання, вибудовувати аргументацію;</li>
<li>виховання поваги до національної історії,  культури,  мови,  традицій, гордості за розвиток вітчизняної географічної науки.</li>
</ul>

<b><i>Учнів 9 класів орієнтують на:</i></b>
<ul>
<li>прийняття індивідуальних та колективних рішень, враховуючи інтереси та потреби громадян, представників певної спільноти, суспільства та держави;</li>
<li>готовність брати участь у громадській природоохоронній діяльності і нести відповідальність за свої дії та вчинки;</li>
<li>формування споживчої поведінки, орієнтованої та національного виробника; раціонального ресурсоспоживання на побутовому, регіональному національному та глобальному рівнях;</li>
<li>усвідомлення глобальної взаємозалежності та особистої відповідальності
під час вивчення світової економіки та національного господарства.</li>
</ul>

Вивченням наскрізної теми <b><i>«Здоров'я і безпека»</i></b> прагнуть сформувати учня духовно, емоційно, соціально і фізично повноцінним членом суспільства, який здатний дотримуватися здорового способу життя, допомагати у формуванні безпечного здорового життєвого середовища.

<b><i>Учнів 6 класів орієнтують на:</i></b>
<ul>
<li>застосовування знань про лікарські рослини,  отруйні рослини і тварини на прикладі природних комплексів своєї місцевості;</li>
<li>формування установок на використання здорового та безпечного харчування й безпечної поведінки під час навчальних екскурсій і польових досліджень;</li>
<li>виявлення та розуміння впливу метеорологічних чинників на стан здоров’я людини;</li>
<li>розуміння значення для здоров’я людини  мінеральних лікувальних та столових вод.</li>
</ul>

<b><i>Учнів 7 класів орієнтують на:</i></b>
<ul>
<li>усвідомлення значення санітарно-гігієнічних умов проживання та харчування для збереження життя і здоров’я людей (в тому числі на прикладі  країн що розвиваються);</li>
<li>розуміння важливості профілактичних заходів під час закордонних подорожей до країн з високою ймовірністю епідемій;</li>
<li>формування знань про небезпечні природні об’єкти та явища та їх вплив на життя людини.</li>
</ul>

<b><i>Учнів 8 класів орієнтують на:</i></b>
<ul>
<li>розуміння того, що здоров’я найвища цінність для кожної людини та суспільна цінність, свідому мотивацію щодо ведення здорового способу життя, відповідальності за власне життя і здоров’я;</li>
<li>формування безпечної поведінки в навколишньому середовищі і в екстремальних (надзвичайних) ситуаціях (під час навчальних екскурсій та польових досліджень);</li>
<li>організацію успішної навчальної роботи зі створення здоров’язберігаючих умов.</li>
</ul>

<b><i>Учнів 9 класів орієнтують на:</i></b>
<ul>
<li>формування знань про безпечність товарів та послуг, споживачами яких є школярі;</li>
<li>характеристику переваг та можливих ризиків використання генетично-модифікованих продуктів; застосовування знань для оцінки можливих позитивних і негативних наслідків сучасних біотехнологій в АПК;</li>
<li>висловлювання суджень щодо можливостей використання генетично модифікованих продуктів.</li>
</ul>

Метою вивченням наскрізної теми <b><i>«Підприємливість та фінансова грамотність»</i></b> є забезпечення кращого розуміння молодим поколінням українців практичних аспектів фінансових питань (здійснення заощаджень, інвестування, запозичення, страхування, кредитування тощо); розвиток лідерських ініціатив, здатність успішно діяти в технологічному швидкозмінному середовищі.

<b><i>Учнів 6 класів орієнтують на:</i></b>
<ul>
<li>уміння представляти себе і свої досягнення; вести розрахунки, приймати рішення;</li>
<li>розробку заходів щодо утилізації побутових відходів у своєму населеному пункті.</li>
</ul>

<b><i>Учнів 7 класів орієнтують на:</i></b>
<ul>
<li>формування умінь розв’язувати елементарні екологічні проблеми;</li>
<li>командний стиль роботи під час виконання навчальних проектів і досліджень.</li>
 </ul>

<b><i>Учнів 8 класів орієнтують на:</i></b>
<ul>
<li>використання ресурсів (навчальні, природні та ін.)  для створення цінності, одержуючи задоволення;</li>
<li>складання плану дій, що визначає пріоритети і етапи, важливі для досягнення їхніх цілей (на прикладі вивчення природи, населення у своєму регіоні);</li>
<li>вміння оцінювати переваги і ризики альтернативних варіантів і зробити вибір, що виражає їхні преференції на прикладі досліджень проблем, пов’язаних з екологічною ситуацією у своїй місцевості.</li>
</ul>

<b><i>Учнів 9 класів орієнтують на:</i></b>
<ul>
<li>вміння генерувати ідеї й ініціативи щодо проектної діяльності, ефективного використання природних ресурсів;</li>
<li>прогнозування впливу географії на розвиток технологій, нових напрямів підприємництва;</li>
<li>оцінювання можливостей  для організації підприємницької діяльності у своїй місцевості;</li>
<li>планування своєї діяльності та групи, щодо можливих нових видів бізнесу в регіоні.</li>
</ul>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>